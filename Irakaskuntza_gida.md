# IRAKASKUNTZA GIDA

## IRAKASGAIAREN AZALPENA ETA TESTUINGURUA ZEHAZTEA (EUSKARAZ)  

Segurtasun informatikoa, informazio sistema seguru eta fidagarri bat lortzeko erabiltzen diren arauak, prozedurak, metodoak eta teknikak aztertzen dituen ezagutza arloa da.
Informazio Sistemetan erakundeen informazioarekin - publikoa eta pribatua - lan egiten da, berau aztertuz (ordenagailuen eta sistema informatikoen bidez), gordez (datuak gordetzeko baliabideak erabiliz), moldatuz, bihurtuz eta igorriz (sare informatikoak erabiliz). Sistema hauek hainbat jatorri dituzten mehatxuak eta arriskuak pairatzen dituzte. Arrisku fisikoak izan daitezke, ezbehar edo hondamendi naturalen eraginez, edo ez-baimendutako atzipen baten ondorioz; arrisku logikoak, aldiz, eraso informatiko baten ondorioz suertatzen direnak dira, birusak, zerbitzu ukapenerako erasak (DoS), etab.

Irakasgai honetan informazio sistemek pairatzen dituzten arrisku ezberdinak aztertuko dira, berauek sakonean ezagutu, kudeatu eta bere eragina txikiagotu ahal izateko.

## GAITASUNAK / IRAKASGAIA IKASTEAREN EMAITZAK (EUSKARAZ)    

* Arriskuen Azterketa eta Kudeaketarekin lotutako kontzeptu nagusiak ezagutu

* Informazio Sistemen Segurtasuna Kudeaketarekin lotutako estandar garrantzitsuenak ezagutu 

* Segurtasun Informatikoarekin lotutako neurri eta politiken ezarpena eta planifikazioaren alderdi nagusiak ezagutu 

* Segurtasun informatikoaren inguruko ezagutza teknikoa  maila etiko, legal eta antolatzailean integratzeari buruzko ezagutza.

* Trebetasun teknikoak ondoren azaltzen diren alderdietan: Segurtasun-kopiak, informazioaren zifratzea, pasahitzen segurtasuna, birusen kontrako softwarea, saretako segurtasuna, auditoretzak eta segurtasun fisikoa.

* Oinarrizko arriskuen azterketa egin eta arrisku horien aurkako neurri egokiak proposatzen jakitea, beti ere eraginkortasun eta kostuen alderdiak kontutan izanda.

* Lanbide-jarduera arautzen duen esparru legalaren funtsezko legeak ulertu (LOPD, LSSI eta Sinadura elektronikoaren legea) eta ezagutza hori arriskuen azterketan eta babes neurrien proposamenetan integratzen jakitea.   

##  EDUKI TEORIKO-PRAKTIKOAK (EUSKARAZ)    

1. Gaia. Informazio Sistemen Segurtasun Arriskuen Analisia eta Kudeaketa. 
Arrisku informatiko baten gauzatzeak erakundean edo enpresan galera finantziero edo administratiboak eragingo lituzke. Hori dela eta, erakundeak estimatu nahiko du norainokoa den arrisku horren eraginaren neurria. Zertan datzaten eta estimazio horiek nola egiten diren da gai honen helburu nagusia.


2. Gaia. Informazioaren babesa eta segurtasun-kopiak
Informazioaren osotasuna eta erabilgarritasuna dira babes-kopiak babesten dituzten bi ezaugarriak. Informazioa babesteko erabiltzen diren segurtasun-kopiak zertarako, zeinek, non, nola eta noiz  egin behar diren zehaztuko da gai honetan. 

3. Gaia. Informazioaren zifratzea: erabilpenaren testuinguruak eta oinarrizko teknikak.
Informazioa zifratzearen- edo kriptografiaren - helburua informazioa babestea da, baimenik gabeko pertsonei informazioa ezkutatuz. Gai honetan kriptografian erabiltzen diren algoritmo nagusien oinarriak aztertuko dira, modu teorikoan eta praktikoan. Bestalde,  mezu zifratuak apurtzeko teknikak eta algoritmo nagusiak ere landuko dira (kriptoanalisia)

4. Gaia. Informazio baliabideen atzipen kontrola: identifikazioa eta kautotzea. Sinadura digitala.
Sistema informatiko baten segurtasuna bermatzeko, konfigurazio egokia eta atzipen-kontrolerako politikak ezartzea ezinbestekoa da. Horretarako erabiltzailearen nortasuna bermatzeko hainbat teknika aztertuko dira gai honetan, sinadura digitala horietako teknika garrantzitsuenetariko bat izanik. 

5. Gaia. Software kaltegarria: arriskuak eta segurtasun neurriak
Malware, software kaltegarria edo software maltzurra sistema informatikoen funtzionamendu egokia eteteko, baimenik gabe informazio pribatua lortzeko edo sistema informatikoan sartzeko atzipen baimenak lortzeko softwarea da. Malware ezagunen artean birusak, harrak, troiarrak, spyware, adware eta rootkit-ak daude. Hauek guztiak ezagutu, sor ditzaketen arriskuak aztertu eta beraien eragina ekiditzeko neurriak ezagutzea da gai honen helburua.

6. Gaia. Segurtasun fisikoa
Informazio sistemak birus eta software kaltegarriaren eraginetaz babesteak ez du ezertarako balio ordenagailuak eta gainontzeko sistemaren osagaiak dauden leku fisikoa babestu gabe uzten badugu. Gune fisikoak babesteko hartu behar diren neurriak aztertuko dira gai honetan.

7. Gaia. Giza-faktorea 
Giza-faktorea segurtasun sistema baten kate-maila ahulena da, erabiltzaileak baitira askotan segurtasun kate baten punturik ahulena. Giza-ingeniaritza (social engineering) erabiliz sistema informatiko seguruena ere uztiatu daitekeela ikusi da. Gai honen helburua giza-faktorea zertan datzan eta zer nolako segurtasun neurriak har daitezke honen eragin kaltegarriak saihesteko da.

8. Gaia. Sare-segurtasuna
Gaur egun informazio sistemetan dauden konputagailuak sareen bidez konektatzen dira. Hortaz, konputagailu-sare bateko segurtasuna babestea ezinbestekoa izango da baita ere segurtasun maila egoki bat lortu ahal izateko. Baina zeintzuk dira oinarrizko neurriak sarerako sarbideak babesteko? Galdera honi erantzungo diogu gai honetan.

9. Gaia. Web-segurtasuna
Gaur egun gero eta datu gehiago daude web sistemetan gordeta. Oso inportantea da sistema horien segurtasuna bermatzea. Egunero konektatzen dira zerbitzari berriak Interneteko webgune gisa aritzeko, munduko edozein puntutatik atzigarri. Hori dela eta, bereziki garrantzitsua izango da web sistema hauen segurtasuna bermatzea, baimenik gabeko sarkinak ekidin nahi badugu.

10. Gaia. Alderdi legalak, etikoak eta antolatzaileak: LOPD, LSSI eta Sinadura Elektronikoaren Legea
Segurtasun informatikoaren esparruan alderdi legalak ezagutzeko nahitanahiez egun indarrean dauden lege zehatzak aztertu eta ezagutu behar dira: Datuak Babesteko Lege Organikoa (LOPD), Informazioaren Gizartearen Zerbitzuen Legea (LSSI), Sinadura Elektronikoaren Legea eta  2012ko martxotik aurrera indarrean dagoen Ekonomia Jasangarriaren legea (Sinde-Wert legea). Legediak arautzen ez dituen eta segurtasun informatikoan askotan gertatzen diren hainbat arlo etiko ere aztertzen dira gai honetan.

11. Gaia. Segurtasun informatikoko planifikazioa, antolaketa eta administrazioa. Auditoretzak: teknikak eta estandarrak. 
Segurtasun informatikoa amaigabeko prozesu bat da. Prozesu guztiak bezala planifikatu eta kudeatu beharrez gain, prozesuan egindako lana neurtu, aztertu eta auditatu beharra dago, prozesua hobetzeko  urratsak, izatekotan, aurrera eramanez. Auditoretza hauek zertan datzaten eta horiekin lotutako estandar nagusiak ezagutzea da gai honen helburua.

12. Gaia. Softwarearen babesa
Softwarearearen babesa alderdi tekniko eta legalatik aztertu daiteke. Gai honetan alderdi teknikoak jorratuko dira. Gaizki programatutako softwareak berau erabiltzen duen enpresa edo erakundearen baliabideak  arriskuan jar ditzake eta bere eraginez konpon ezineko kalteak sortu. Bestalde, softwarearen baimendu gabeko kopiak eta software beraren baimendu gabeko aldaketak ekiditzeko teknikak aztertuko dira.

## METODOLOGIA (EUSKARAZ)  

Eskola magistralak (M) segurtasun informatikoarekin lotutako kontzeptu teorikoak azaltzeko erabiliko dira batipat. Eskola horiek ikasleek planteatzen dituzten zalantzak argitzeko erabiliko dira baita ere. Dena den, zenbait eskola magistraletan eta ordenagailuekin egindako praktiketan (GO) ariketa praktikoen bidez teorian eman diren kontzeptuetan sakonduko da. Ariketa hauek banaka eta baita talde txikietan ere egingo dira, metodologia aktiboetan oinarrituta (Kasuaren Metodoa). Horrelako ariketetan, ikasleek enuntziatu bat jasoko dute non ebatzi nahi den kasua planteatuko zaien. Hiruzpalau taldekidez osatutako taldetan ebatzi beharko dituzte.

Ordenagailuekin egindako praktiketan ere, Arazoetan Oinarritutako Irakaskuntza aplikatuko da. Bertan, ikasleek beste ariketa mota batzuk jasoko dituzte, bai banaka edo bai taldeka ebazteko modukoak.

Baimenduta dagoen bitartean, irakasgai honen presentzialtasun maila 100%-a izango da.

ONLINE ESKOLAK (SALBUESPENEKO EGOERAK)

Behar izanez gero, online eskolak ere emango dira. Geletan aforoa mugatuta dagoenez, bi gela prestatuko dira eskolen ordutegi berean, batan presentziala emateko (aforoa bete arte sartuko dira ikasleak) eta bestean (esan bezala ordu berean) streaming bidez bistaratu ahal izateko. Osasun egoerak horrela eskatzen badu, irakaskuntza online modalitatean emango da, UPV/EHUk eskaintzen dituen baliabideak erabiliz (eGela, BlackBoardCollaborate, ...)

Eskola presentzialak emateko aukerarik ez balego, berauek online emango dira. Salbuespeneko egoera den heinean, online eskoletan ikasleen lana kalifikatzeko erabiliko diren irizpideak ere bereziak izango dira eta irakasleek zehaztu beharko dute irakasgai-talde bakoitzean. Irizpideen moldaketa hauek eGelan argitaratuko dira. Eskola egunak ez dira aldatuko, ordutegia eskola presentzialetan erabiltzen dena izaten jarraituko du.

INFORMAZIO ZEHATZAGOA :
- UPV/EHUko eGelan argitaratuko da, irakasgaiaren webgunean, zehazki "Irakaskuntza eta Ebaluazio ez-presentzialaren plana" izeneko dokumentuan.

## IRAKASKUNTZA MOTAK 

* M 45 (67,5)
* GO 15 (22,5)

## EBALUAZIO-SISTEMAK 

* EBALUAZIO JARRAITUAREN SISTEMA
* AZKEN EBALUAZIOAREN SISTEMA

## KALIFIKAZIOKO TRESNAK ETA EHUNEKOAK 

* TEST MOTATAKO PROBA 60
* PRAKTIKAK EGITEA (ARIKETAK, KASUAK EDO BURUKETAK) 40

## OHIKO DEIALDIA: ORIENTAZIOAK ETA UKO EGITEA (EUSKARAZ)  

Ohiko deialdian, besterik adierazi ezean, ikasleek ebaluaketa jarraitua egingo dutela ulertzen da. Ikasle batek ebaluaketa finala egin nahiko balu, eGelan horretarako jarriko den atal batean adierazi beharko du, dagokion datan.
Ebaluaketa jarraituan, ebaluazioa 3 zatitan banatuko da, bakoitzak azterketa teoriko eta praktiko bat izango duelarik. Azterketa horien kalifikazioaren batazbestekoa kalkulatuko da zati horren nota zehazteko. Azterketa bakoitzaren edukia eskoletan landutakoari buruz eta zati horri dagokizon laborategiko txostenetan oinarrituko da. 
Horrez gain, lauhilekoan zehar zenbait lan egingo dira, irakasgaiaren azken kalifikazioan eragina izango dutena. 
Ebaluazketa jarraituari uko egin eta azterketa finala egitera aurkeztu nahi diren ikasleek, bi azterketa izango dituzte: bata teorikoa eta beste bat praktikoa, irakasgaiaren gaitegi osoa kontutan izango dutena. Irakasgaiaren azken nota bi azterketa horien batezbesteko notarekin kalkulatuko da.

LANEN EBALUAKETA: 
Lan baten edozein zatitan plagio bat egon dela antzematen bada, lan horren kalifikazioa 0 puntokoa izango da. 
Lan guztiek zuzen eta txukun idatzi behar dira. Beraz, lan batean 3 akats ortografiko larri edo gehiago aurkituz gero, lan horren zuzenketa bertan behera utziko da eta bere nota ordura arte kalifikatutako zatiaren nota izango da.

KOPIA KASUAK:
Bi talde ezberdinen artean kopia bat egon dela antzematen bada, bi lan horiek 0 batekin kalifikatuko dira. 
Azterketa kasuetan, ikasleen ebaluazioari dagokion eta indarrean dagoen arautegiko 46.2 artikulua aplikatuko da.

DEIALDIARI UKO EGIN:
Ebaluaketa jarraituari atxikitako ikasle batek deialdiari uko egin eta “Ez aurkeztua” kalifikazioa lortu nahiko balu, eGelan eskatu beharko du dagokion epean. Ebaluaketa finalari atxikitako ikasleen kasuan, nahikoa izango da azterketa egunean ez aurkeztearekin.

## EZOHIKO DEIALDIA: ORIENTAZIOAK (EUSKARAZ)  

Ohiko deialdian gainditzen ez duenak bigarren deialdiko azterketa egin beharko du (bi zatitan banatuta, alde praktiko eta teorikoa), irakasgaiko gaitegi osoan oinarrituta.
Ebaluaketa jarraitua landu duten ikasleek aukera izango dute, azterketan bertan, bere kalifikazioa zertan oinarritu nahi duten: soilik ez ohiko deialdian egindako azterketen notan edo baita lauhilekoan zehar egindako lanetan. 

DEIALDIARI UKO EGIN:
Ikasle batek azterketa teorikoa edo praktikoa ez badu egiten, “Ez aurkeztua” kalifikazioa jarriko zaio. 

## NAHITAEZ ERABILI BEHARREKO MATERIALAK (EUSKARAZ)    

- Irakasgaiaren apunteak (Teoria eta Praktika)
- Egelaplataforman "Informazio Sistemen Segurtasuna Kudeatzeko Sistemak" irakasgaian argitaratutako materiala.

## BIBLIOGRAFIA (EUSKARAZ)  

### Oinarrizko bibliografia (EUSKARAZ)    

How Cybersecurity Really Works: A Hands-On Guide for Total Beginners, Sam Grubb, No Starch Press, 2021
Web Security for Developers: Real Threats, Practical Defense Illustrated Edition, Malcolm McDonald, 2020
Ruiz Manzanos,A., Software kaltegarria, Elhuyar, 2008

### Gehiago sakontzeko bibliografia (EUSKARAZ)    

Serious Cryptography: A Practical Introduction to Modern Encryption; Jean-Philippe Aumasson, No Starch Press, 2017
Beyond Fear : Thinking Sensibly About Security in an Uncertain World;  B. Schneier, Springer,  2006
Nuevo Reglamento de Protección de Datos de caracter personal. Emilio del Perso y otros; Díaz de Santos, 2008

### Aldizkariak (EUSKARAZ)   

Auditoría + Seguridad informática
IEEE Security & Privacy

###  Interneteko helbide interesgarriak (EUSKARAZ)  

Basque Cybersecurity Centre - BCSC - Zibersegurtasun Euskal Zentroa
https://www.basquecybersecurity.eus/eu/

Agencia Española de Protección de Datos (2021/07/08an atzitua)
http://www.agpd.es

Red temática de criptografía y seguridad de la información (2021/07/08an atzitua)
http://www.criptored.upm.es

Instituto nacional de ciberseguridad (2021/07/08an atzitua)
https://www.incibe.es

Segurtasunari buruzko bloga (2021/07/08an atzitua)
http://krebsonsecurity.com

Malware scanner (2021/07/08an atzitua)
https://www.virustotal.com/

## OHARRAK (EUSKARAZ)    

Plagioa dela eta lan batean 0 puntu ateraz gero, irakasgai osoa ez-gainditua notarekin kalifikatuko da.  
